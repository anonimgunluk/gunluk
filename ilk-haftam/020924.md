---
description: İşte ilk günüm
---

# 2 Eylül 2024

Bu sefer gidiş için önemli bir durum yoktu, yani otobüs beklemek dışında... Şirkette kimse yoktu dediğimi bir gün önce belirtmiştim. Patron eski çalışanlarını kovmuştu. İşte, bugün yeni gelen elemanlarla tanıştım. İki abi ve bir abla yeni listeme eklenmişti. Bu kadar kişiyi isim vermeden nasıl ifade edeceğim bilmiyorum. Neyse, gider gitmez patron yazıcının bozuk olduğunu söyledi. Ben de önce bir şok oldum. Yeni insanlar var, ben de yeni gelmişim, bir soluklanayım bari.

**İlk İşim**\
Evet, bunun bir başlık olması saçma ama sonuçta yedi bilgisayarı şarja takmaktan daha önemliydi çünkü o an ona ihtiyaçları vardı. Ben de içeri girdim, biraz baktım. Ve klasik bir Türk'ün yapacağı gibi kabloyu söküp taktım. İşte, yükleme ekranı geldi. Yazıcının uygulamasını yükleyip işi bitirdim. Ardından yukarı çıktım ve odama geçtim.

**Nasıl Zaman Geçirdim?**\
Ben halen sınav öğrencisi olduğum için mecburen test götürdüm ve canım sıkıldıkça onları çözdüm. Sonra o güzel zaman geldi: yemek! Yemek olarak köfte söylemişlerdi ama abla et yemiyormuş. Kendine çorba söylemiş. Herkes neden et yemediğini merak etti. Kısaca, Kurban Bayramı'ndan kalan üzücü bir hatırası varmış, tam anlamadım ama neyse. Patron, sonuçta ilk günden bana bulaşık, çay ve kahvenin nasıl yapılacağını gösterdiği için kendi bardağımı yıkadım ve yerine koydum. Yemekten sonra biraz etrafı topladık. Patron, çöp poşetlerinin yerini gösterdi ve çöpleri poşetlememi öğretti.

**Dönüş**\
Patron yeni gelenlere iş öğretiyordu. Bu yüzden yukarıda sıkıldım ve bilgisayarı temizledim. Ona bir fare ve klavye taktım. Artık o bilgisayar benimdi. Ama bu süre içinde saat 18:02 olmuştu ve patrondan çıkmak için izin aldım. Bu sefer kendim gidiyordum. Otobüse binecektim, karşı kaldırıma gittim fakat beni bıraktığı yerin karşısında durak yoktu. Nereden baksan bir cadde ve altı sokak tedirgin şekilde geçtikten sonra ara sokakta durağı buldum ama yönünden emin olamadım. ATAŞEHİR’in cilvelerinden biriydi galiba. Birine sordum ve doğru yolda olduğumu öğrenince rahatladım. Yeni bir yol öğrenmek için farklı bir otobüse bindim ama 700 metre yürümek zorunda kaldım. Sonuçta eve vardım.
